--- 
created_at: 2009-05-19 18:15:00 +02:00
layout: post
tags: "virgo, job, freelance"
title: "Bye bye Virgo"
typo_id: 66
---
Újabb nagy változás a szakmai életemben, újabb blogbejegyzés. Úgy látszik az utóbbi időben – pár kivételtől eltekintve – csak akkor jutottam odáig, hogy bejegyzést írjak, amikor valami igazán fontos dolog történt. Bár ezzel a változással talán több idő is jön, amit a blognak tudok szentelni.

*Pontosan egy év.* Ennyi az, amit a Virgónál töltöttem (töltök, amíg a felmondási idő lejár). Ennyi idő alatt sikerült jól beilleszkedni, több érdekes projektben részt venni, a partvonalról nézni az iWIW API indulását, néhány részletbe még be is segítve. Volt több nagy kihívás, amiket sikerült jól megugrani, és ebbe nem csak magamat értem, hanem a virgós ruby csapatot is. Sokat fejlődtek az elmúlt egy évben, úgyhogy most akár már nélkülem is be tudnak vállalni rubys projekteket.

*Mégis miért lépek le?* A sok jó dolog ellenére a virgós állás nem váltotta be minden hozzá fűzött reményemet. Ebben talán nem is a Virgo a hibás, inkább én, amiért azt hittem, hogy a szigorú üzleti elvárások mellett lehetőség lesz több kísérletezésre, és (ön)képzésre. Teljes állásban (és azon túl) vezető fejlesztőként projektekért felelve erre sokkal kevesebb időm és energiám jutott, mint azt szerettem volna. A todo lista (vagy nevezhetjük szakmai wishlistnek is) pedig egyre csak bővült, és az ezzel járó frusztráció már a virgós munkámra is kihatott. Végül mindkét oldalról azt láttuk jobbnak, hogy otthagyom a virgós állásom.

Számomra nagyon sokat adott a Virgo ebben az egy évben, és ezért hálás vagyok. Sikerült belekóstolni egy nagyobb vállalat életébe és működésébe, részt venni érdekes projekteken és megismerni új embereket. Ezen felül a Virgo kezdeti segítsége nélkül a [budapest.rb ruby meetup](http://ruby.meetup.hu/) is sokkal nehezebben indult volna be.

*Hogyan tovább?* Egy ideig freelance módban folytatom. Már van is két projekt, amin elkezdtem dolgozni (egyik ezek közül még csak kialakulóban). Ezek mellett szakítok időt arra, hogy az opensource tevékenységeim között rendet rakjak. Ez az egyéni vonalon és a virgós munkákból kialakult nyílt projektek letisztítását és dokumentálását jelenti. Emellett ideje már beindítani az [angol nyelvű blogot](http://icanscale.com) is, amely segítségével majd özönleni fognak a külföldi megkeresések ;). Végül van néhány projektötlet, főként iWIW alkalmazások, amelyeket meg kellene valósítani.

Természetesen szívesen fogadok megkeresést bárkitől, akinek az izgalmas projektjében technológiai tanácsadásra, vagy fejlesztési segítségre van szüksége.

