--- 
created_at: 2010-01-18 13:02:34.519704 +01:00
layout: post
title: "Megoldás az időhiányra"
---
Sokat töprengtem mostanában, hogy mit lehetne tenni annak érdekében, hogy jusson időm mindenre, amit elvállaltam, vagy ami fontos. Többször is átértékeltem a helyzetet, és persze próbálkoztam mindenféle technikákkal és praktikákkal. Viszont [GTD][1] ide vagy oda, van olyan alaphelyzet, aminél drasztikusabb módszerre van szükség. Igazából nem is nehéz, csak azt kell látni, hogy mire megy el az időnk. Az ezzel [kapcsolatos][2] [módszerekbe][3] nem mennék bele, akit érdekel, nézzen utána maga.

[1]: http://en.wikipedia.org/wiki/Getting_Things_Done
[2]: http://en.wikipedia.org/wiki/First_Things_First_%28book%29
[3]: http://en.wikipedia.org/wiki/Franklin_Planner

Azért sem megyek bele részletesen, mert sokszor nincs szükség arra, hogy heteket töltsünk mindenféle táblázatok kitöltögetésével, csak azért, hogy utána átértékelhessük mi számunkra a fontos. Hatalmas eredményt lehet elérni azzal is, ha kicsit átgondoljuk napjainkat és megtaláljuk azt a legkevésbbé fontos dolgot, ami a legtöbb időnket emészti fel.

Számomra ez nagyon egyszerű volt. Rengeteg időt töltök mindenféle sorozatok nézésével, és ha őszintén végiggondolom *ráfordított idő / érték* arányában ez az életem legrosszabb versenyzője. Ez régóta már kimondatlanul is nyilvánvaló volt, mégis sokáig csak elégedetten bólogattam magamban, hogy valóban, ez az a dolog, amitől meg kell szabadulni, és akkor sokkal több mindenre lesz időm. Változás persze nem történt. Lehetne elemezgetni: kényelem, menekülés a valós dolgoktól, függőség, stb. A lényeg, hogy az életemből még most is sok-sok órát emészt fel egy olyan dolog, ami őszintén szemlélve csak csekély értéket hordoz.

### A tapasztalat

Tegnap este kétségbeesetten meséltem feleségemnek, hogy megint mennyi mindenre nem jutott időm. Ma reggel pedig örömmel láttam, hogy itt a 24 8. évadjának első két része. El is indítottam a letöltést, gondoltam megnézem reggeli közben az elsőt. Bosszankodtam is rendesen magamban, amikor a letöltés nem akart elindulni. "TvTorrents pont akkor nem megy, amikor kellene." Próbáltam máshonnan, de nagyon lassú volt. Na mondom jól van, akkor majd nézem máskor.

Helyette elkezdtem más [videókat][4] nézegetni a [GYC][5] eseményekről. Ez egy fiataloknak szóló adventista rendezvény, aminek nagyon komoly üzenete van. Mostanában hallottam róla, és a napokban kaptam pár linket mindenféle videókról. Végül a most évvégén tartott konferencia egyik videóját kezdtem el megnézni, ami a [ustreamen érhető el][6]. Nem volt már sok a reggeliből, úgyhogy tekergettem. 1 óra 30-nál hagytam abba a tekergetést, mivel az ott éppen elhangzó üzenet nagyon megfogott. [Onnan kezdve][7] már csak kb. húsz perc van hátra, a reggelimből pedig már csak 2 perc volt, mégis végignéztem. Épp nekem szólt. Lényeg: *ne a körülötted élők véleménye határozza meg, hogy miket nézel*, mit hordasz, mit eszel, mivel töltöd az időd. Az igazán fontos az, hogy mi visz közelebb Istenhez.

Végül sikerült meghozni a döntést. A 24-et már le sem töltöttem, és jópár olyan sorozatról iratkoztam le, amiket rendszeresen néztem. Csak egy-két igazán jó sorozat maradt, és egy-két olyan, amit Edittel közösen szoktunk nézni. Mit kezdek majd az így felszabadult időmmel? Például tovább fejlesztem a [Bibliaolvasót][8], vagy magam olvasom a Bibliát, vagy tovább fejlesztem magam szakmai és egyéb területeken. A lényeg, hogy hála Istennek szabad vagyok egy olyan tehertől, ami már régóta nyomasztott.

[4]: http://www.youtube.com/results?search_query=gyc+%22Generation+of+Youth+for+Christ%22+-tracking+-Odyssey&safe_search=off&as=1&uni=3&and_queries=gyc&exact_query=Generation+of+Youth+for+Christ&or_queries=&negative_queries=tracking+Odyssey&search_type=videos&search_duration=&search_hl=&search_category=&uploaded=&geo_name=&geo_latlong=
[5]: http://gycweb.org/
[6]: http://www.ustream.tv/recorded/3715977
[7]: http://www.ustream.tv/recorded/3715977/highlight/41020
[8]: http://bibliaolvaso.hu/
