--- 
created_at: 2007-05-09 12:24:00 +02:00
layout: post
tags: "ruby learning programming"
title: "Hackety Hack avagy BASIC 2.0"
typo_id: 8
---
Még hatodikos koromban kezdett el érdekelni a programozás. Abban az időben a BASIC és a Pascal volt a menő. Emlékszem, hogy egyik osztálytársammal mindig a gépteremben lógtunk,  és világmegmentő kockaforgató meg részecskeszimuláló programokat írtunk. Volt persze Mandelbrot halmaz rajzolás is, meg minden ehhez hasonló. Hová tűntek azok az idők?

Manapság nem látom ezt viszont az iskolákban. Néha megkeresnek ismerősök, hogy mit tudok ajánlani az általános iskolás gyermeküknek, hogy megismerkedjen a programozással. Ilyenkor mindig gondban vagyok, mert eddig nem láttam megfelelő eszközt. Néhányan azt modják, hogy a honlapfejlesztés az új BASIC, de ne röhögtessetek már. HTML, JavaScript, CSS. Legalább ennyit kell megtanuljon valaki ahhoz, hogy valami kézzel foghatót írjon. Ez három teljesen különböző nyelv.

[_why][] -- why the lucky stiff, a [(poignant) GUIDE to ruby](http://poignantguide.net/ruby/) írója -- pont erre talált megoldást. A [Hackety Hack](http://hacketyhack.net/) (továbbiakban HH) főként egy oktató eszköz, de ugyanakkor visszahozza mindazt az élményt, amit annak idején a BASIC/Pascal/Logo/ASM hackelés jelentett.

A program egyelőre csak Windows alatt működik, de várható OSX és Linux verzió is. Meg amúgy is ez még csak béta. Viszont már van benne egy hét fejezetből álló Ruby tanfolyam -- merthogy a HH Rubyra épül, mert melyik más nyelv lenne alkalmasabb arra, hogy valaki megismerkedjen a programozással. A leckék során a hacker jelölt megismerkedik az alapvető osztályokkal és a HH-ba épített könyvtárakkal.

A HH segítségével 4 sorban lehet blogot írni, vagy kb. dupla ennyiben IM klienst. A beépített Web modul metódusai igazán könnyűvé teszik fájlok letöltését, feed olvasást, formok készítését és még sok minden mást.

Ami viszont az egészet igazán vonzóvá teszi, az a kódmegosztás. Lehetőség van arra, hogy az általad készített kódokat a HH portálján keresztül megoszd másokkal. Ez által azt más hackerek letölthetik és átalakíthatják, vagy csupán távolról felhasználhatják saját kódjaikban.

Végignézve a hét leckét, azokat akár egy felsőtagozatos is megértheti. Végre van mit ajánljak az aggódó apukáknak, akik a következő generáció Bill Gateseit és Linus Torvaldsait szeretnék felnevelni.

[_why]: http://whytheluckystiff.net/
