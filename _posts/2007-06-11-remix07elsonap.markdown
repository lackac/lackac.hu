--- 
created_at: 2007-06-11 16:38:00 +02:00
layout: post
tags: "microsoft remix07 silverlight"
title: "REMIX 07 tapasztalatok - első nap"
typo_id: 11
---
<img class="sideimage" src="http://farm2.static.flickr.com/1207/931298528_b50f5bba3d_m_d.jpg" alt="kézi ventillátor REMIX 07 felirattal" />

Majdnem eltelt a [REMIX 07](http://www.microsoft.com/hun/ceeremix2007) első napja, már csak egy kis hajókázás van hátra. Eddig leginkább az ingyen kaja miatt érte meg elmenni. Ez azért annyira nem is meglepő, tekintve hogy egy ingyen konferenciától az ember mást nem is vár, mint a szervező cég saját termékeinek reklámozását minimális egyéb hasznos információ kiséretében. Ezt sikerült is kifogás nélkül teljesíteniük.


Viszont nem sikerült nagyon meggyőzniük. Nézzük sorban az előadásokat, amelyeken legalább részben bent voltam.

A keynote nagyjából az volt, amit a MIX 07-ön is bemutattak. Megjelent a Silverlight, örüljön hát mindenki, és legfőképp dobja ki az ablakon a Flashes fejlesztő eszközeit, mert azokra már nem lesz szükség. *Áttekintő előadásnak jó volt* arról, hogy miről szól ez az egész. Ha eddig nem lettem volna már képben, akkor talán érdekes is lehetett volna.

A következő kétrészes .NET fejlesztés Silverlightra szekció hasonló élményt nyújtott. A kétszer egy és negyed óra alatt csupán olyan témákba sikerült belefolyni, amit az online tutorialokból már korábban is megtudtam. Ami jobban érdekelt volna: hogyan tudok IronPython vagy IronRuby segítségével Silverlightra fejleszteni, meg amúgy is mikor jönnek már ki a beígért IronRubyval. Ha sikerül este feljutnom a hajóra és beszélnem Scott Guthrieval meg is kérdezem tőle ezeket. Számomra akkor lenne igazán nyerő a Silverlight, ha Mac OS X alatt tudnék Rubyban fejleszteni alá szoftvereket. Túl sokat kívánok? Szerintem ez a minimum. :) Ennek ellenére lehet hogy adok majd egy próbát az Expression Studionak is, de nem hiszem, hogy emiatt visszatérnék Windowsra.

A nap csalódása mégis Molly Holzschlag előadása volt. Talán azért mert tőle vártam a legtöbbet. Ahol CSS-ről Standards based web-designról van szó a weben, ott nagy valószínűséggel az ő neve is említésre kerül. Az előadása a "Thinking in CSS: How to Build Great Looking Sites" címet kapta. Ehhez képest *egy kezdő szintű miért jó a CSS előadás volt az egész*. A legzavaróbb az volt benne, hogy nagyrészt úgy adott elő, mintha senki nem hallott volna még a CSS-ről, és most akarna meggyőzni minket, hogy váltsunk a táblazatokról divekre. Ennek ellenére folyamatosan belefolyt olyan témákba is, hogy például a float-okat valahogy clear-elni is kell CSS designnál. Na most ez kb. semmit nem mond annak, aki nem hallott még CSS alapú layout tervezésről. Most akkor pontosan kinek is akart szólni a prezentáció? Nekem nem derült ki.

<img class="sideimage" src="http://farm2.static.flickr.com/1292/930451085_0037da40de_m_d.jpg" alt="REMIX konf ventillátor lackac.hu felirattal" />

Az utolsó előadás, amire beültem  saját Video Site építéséről szólt. Őszintén szólva erre az előadásra a legjobb jelzőt Kelt adta. *Altató.* Nem is nagyon sikerült tartanom a fókuszt. Inkább a ventillátorral játszottam.

Egyéb gondolatok. A szervezők úgy tűnik jóval előre tudták azt, hogy nem lesz légkondi, mivel az ajándék csomag része volt egy kézi ventillátor is, ami ráadásul még programozható is. Erről láthattok itt képeket. Aztán ezt még szét is szedtük, és kiderült, hogy első munkanapomon kirugnának abból a gyárból, ahol ezeket szerelik össze, mert nem bírom egy zsebbicskával újból összerakni kevesebb, mint negyed óra alatt.

A szervezők gondolhattak volna arra is, hogy magyar honban olyan helyeken, mint a Szépművészeti Múzeum nem alapszolgáltatás az ingyen wifi. De nem gondoltak. Vagy lehet, hogy csak elejét akarták venni a gonosz megmondós bloggerek negatív postjainak, és erre persze a legjobb módszer, ha nincs min megmondjanak. Persze a mobilnet megoldotta a problémát. Nézzük csak hányan is tudnak egyszerre netezni egy Macbook-os wifin megosztott 3G-s vonalon. Pontosabban hányan próbálnak sikertelenül csatlakozni Windows alatt egy macen megosztott wifire.

<img src="http://farm2.static.flickr.com/1029/931292372_e25b0dce1a_d.jpg" alt="Netezési próbálkozások a Szépművészeti lépcsőjén" class="fullimage" />

Ennyit hát a konferencia első napjáról. Remélem a hajón sikerült jókat beszélgetni, hogy kárpótolja a kimaradt élményeket. Holnap jelentkezem a további fejleményekkel.
